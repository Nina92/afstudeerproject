---
description: Prototype 0.3
---

# Test kluppers + resultaten

Voor de test met kluppers heb ik een iets aangepaste versie van mijn prototype gebruikt. De intro waarin uit wordt gelegd wat Klup is sla ik over. Bij meldingen en mijn agenda heb ik al content staan in plaats van de first use schermen die ik bij de test met niet-kluppers heb gebruikt.

## Prototype

{% embed url="https://marvelapp.com/1h8a2geg" %}

## Voorbereiding

Voor de test met huidige Klup gebruikers, ga ik het prototype testen tijdens eens Klup activiteit voor nieuwe kluppers. Deze kluppers zijn nog niet zo lang lid van Klup en voor velen is dit hun eerste activiteit. Ik denk dat ik juist bij deze gebruikers waardevolle informatie halen omdat ze weten wat Klup is en al wel wat ervaring hebben met de Klup app, maar nog niet zo lang lid zijn dat ze de app al door en door kennen.

Ik heb voor de onderdelen activiteiten, kluppers, momenten en agenda ieder een scenario of vraag opgesteld. Ook vraag ik wat ze van de werking van het prototype vinden t.o.v. de huidige app.

### Doel

Ik wil erachter komen of de kluppers dit prototype met andere navigatie makkelijker vinden werken dan hoe de navigatie nu werkt in de huidige app. Ook wil ik weten wat ze van andere aanpassingen vinden zoals het weghalen van het ontdek scherm en het vervangen van de "word vrienden" knop door "stuur bericht" bij een klupper profiel.

### Vragen & scenario's

**Startscherm**

1. Als je dit startscherm ziet, wat denk je dan?
2. Wat vind je van het "startscherm" \(ontdek\) in de huidige app? Wat vind je fijner?

**Activiteiten**

1. Stel, je wilt zien welke activiteiten er dit weekend rond Amsterdam te doen zijn. Hoe zou je dat doen?
2. Hoe vind je het filteren van activiteiten werken in de huidige app?

**Kluppers**

1. Wat vind je van dit klupper overzicht?

_Ga naar het profiel van Liesbeth_

1. Wat valt je op als je dit vergelijkt met de profielen in de huidige Klup app?
   1. Wat vind je beter/slechter?
   2. Wat vind je van "stuur bericht" i.p.v. "word vrienden"?

**Momenten**

1. Kijk je in de huidige app wel eens bij de momenten? Waarom wel/niet?
2. Wat vind je van dit overzicht met momenten?

_Ga naar het eerste moment_

1. Wat valt je op als je dit vergelijkt met de momenten in de huidige Klup app?
   1. Wat vind je beter/slechter?

**Mijn Klup agenda**

1. Stel, je wilt zien welke activiteiten je op de planning hebt staan waarvoor je je hebt aangemeld. Waar zou je dan kijken?
2. Wat vind je van deze agenda vergeleken met de huidige app?

## Testpersoon 1: Leny \(67 jaar\)

Leny kwam in eerste instantie naar mij toe met een vraag over de huidige Klup app. Ze snapte het filter systeem niet. Nadat ik haar daar mee had geholpen vroeg ik wat ze van de huidige Klup app vind. Ze vertelde dat ze er erg veel moeite had met het gebruik van de app. Daarna heb ik mijn prototype laten zien.

* Leny was meteen enthousiast over het startscherm: "_Kijk dit is nou duidelijk! Ik zie meteen wat er allemaal is in de app."_  Ze vind dit veel fijner dan het huidige "start" scherm \(wat voor haar gevoel geen startscherm is\), dat vind ze veel te druk en kijkt ze nooit naar 
* Ze vond het filter systeem van mijn prototype veel duidelijker dan het systeem in de huidige app. Ze vind dit overzichtelijker en ziet beter welke filters er aan staan. Ook de bevestigings knop met "voorkeuren opslaan" is meteen duidelijk voor haar \(in de huidige app staat daar "toon activiteiten"\) 
* Ook het klupper overzicht vond ze erg prettig. Zo'n overzicht mist ze in de huidige app. Ze wist niet dat je in de huidige app kluppers kan filteren. 
* Omdat ze nog maar pas lid is van Klup en dit haar eerste activiteit is, heeft ze nog niet zoveel bij de momenten gekeken in de huidige app. Toen ze mijn prototype en de huidige app naast elkaar legde, viel haar wel op dat ze in het prototype meteen kon zien van welke activiteit het moment was, en in de huidige app niet. 
* Ze vind het handig dat de activiteiten waar je naar toe gaat een aparte plek hebben in het prototype. In de huidige app staan die onder het tabblad "mijn" bij activiteiten. 
* Leny vind het navigeren veel makkelijker gaan dan in de huidige app. In de huidige app zit ze constant te zoeken waar ze alles kan vinden. Ze vond het gehele ontwerp veel rustiger en overzichtelijker.

## Testpersoon 2: John \(58 jaar\)

John is al een paar maanden lid van Klup en heeft al 6 activiteiten gedaan. Hij is naar deze borrel gekomen omdat hij het leuk vind om nieuwe kluppers te ontmoeten en hij had wat vragen over het aankomende betaalde Klup lidmaatschap.

* John kijkt op het ontdek scherm alleen naar de laast toegevoegde activiteiten, of er leuke nieuwe activiteiten tussen zitten. Dit zit nu niet in mijn prototype en dat vind hij wel jammer. 
* Het startscherm en de navigatie vind hij erg prettig en makkelijk werken. 
* Hij kijkt in de huidige app bij momenten wanneer hij naar een activiteit is geweest. Hij moet dan veel scrollen en goed kijken welke momenten daarbij horen omdat de datum en titel van de activiteit er niet bij staat. Dat staat in mijn prototype er wel bij dus dat vond hij erg fijn. 
* Bij de Klup agenda vond hij het onderscheid tussen je aankomende activiteiten en de activiteiten die geweest zijn erg prettig, in de huidige app staat dat er niet bij. 
* Het meteen kunnen sturen van een bericht in plaats van eerst een vriendschapsverzoek sturen vind hij een fijne aanpassing. Soms wil je iemand alleen wat vragen en niet meteen vrienden worden in de app omdat je elkaar nog niet kent, dus dan voelt het niet gepast om een vriendschapsverzoek te sturen.

## Testpersoon 3: Simone \(51 jaar\)

Simone zit nu ruim een jaar bij Klup en is sindskort Klup ambassadeur. Ze organiseert regelmatig activiteiten samen met haar man. Ze is \(zoals een echte Klup ambassadeur\) een fanatieke klupper die dol enthousiast is over Klup. Ze is naar deze activiteit gekomen om nieuwe kluppers te helpen met vragen die ze hebben. Aangezien ze aan de jonge kant is met haar 51 jaar en de Klup app veel gebruikt heb ik met haar niet de scenario's doorgelopen maar heb ik haar zelf door mijn prototype laten lopen en gevraagd wat ze er van vond en of ze nog tips had.

* Als organisator wil ze graag kluppers uit kunnen nodigen in de buurt van haar activiteit. Ook let ze erop of de groep deelnemers in verhouding is qua aantal mannen en vrouwen. Dit zijn dus wel punten waarop ze de klupers wil kunnen filteren. 
* Als organisator zou ze graag meerdere kluppers tegelijk uit willen kunnen nodigen. Dit kan in de huidige app wel als ze je contact zijn maar anders niet. 
* Ze mist het rijtje met de nieuwe activiteiten, hier kijkt ze zelf vaak naar. Sommige activiteiten zitten snel vol dus dan moet je er snel bij zijn. 
* Het meteen een bericht kunnen sturen aan kluppers zonder vriendschapsverzoek is handig, maar ze zou daarbij wel de optie willen dat je personen kunt blokkeren \(om "stalkers" tegen te gaan\). 
* De uitnodigingen bij activiteiten komen nu tussen alle andere meldingen te staan. Het lijkt haar handiger om die toch in een aparte lijst te zetten zodat ze niet "verdwijnen" tussen alle andere meldingen. 
* Ze vond de nieuwe navigatie, het startscherm en de algehele look van het prototype geweldig. \(_"Echt heel mooi! Dit brengt veel meer rust en overzicht, ik denk dat je hier heel veel kluppers heel blij mee maakt"\)_

## Conclusies & Inzichten

Vooraf had ik er op gerekend dat ik alleen met nieuwe kluppers zou testen, maar er bleken toch minder nieuwe kluppers bij de activiteit te zijn dan gedacht. Ik heb mijn prototype met één nieuwe klupper, één klupper die al wat langer lid is en één klup ambassadeur getest. Daarnaast heb ik 6 kluppers gesproken over hun behoeften voor de app. In totaal heb ik dus 9 kluppers gesproken. Hierdoor is mij duidelijk geworden dat wanneer kluppers langere tijd lid zijn, meer behoefte hebben aan specifieke functies in de app.

De nieuwe klupper waarvan dit haar eerste activiteit was, was louter positief over mijn prototype. Waar zij vooral tegenaan loopt in de huidige app is de navigatie waardoor ze moeite heeft om alles te vinden in de app. De klupper die al wat langer lid is en de klup ambassadeur, weten beter hoe de huidige app in elkaar zit en welke functies ze missen. Zij vonden de navigatie van mijn prototype ook een grote verbetering, maar missen nog bepaalde functies. Vooral de ambassadeur die de Klup app dagelijks gebruikt en ook activiteiten organiseerd weet goed waar ze nu tegenaan loopt en wat haar ervaring met de app makkelijker zou maken.

Wat ik bij het volgende prototype \(weer\) ga toevoegen, is het tonen van nieuwe activiteiten. **7 van de 9 kluppers** die ik heb gesproken tijdens de activiteit gaven aan dat ze daar vaak naar kijken. De kluppers willen zich zo snel mogelijk aan kunnen melden voor nieuwe activiteiten dus het is fijn als ze daar snel een blik op kunnen werpen. De andere twee keken er niet naar omdat ze altijd naar activiteiten gaan in de nabije toekomst en dus niet ver vooruit plannen.

Ook ga ik de filteropties weer toevoegen bij de kluppers. **5 van de 9 kluppers** gaven aan dat ze dat handig vinden om te kunnen filteren wanneer ze kluppers zoeken om uit te nodigen voor een activiteit. Ook [de opdrachtgevers](feedback-van-opdrachtgevers.md) gaven aan dat daar behoefte aan is.



